---
layout: post
date: 2011-11-14 20:25:00 GMT
title: "Jooksev keha"
---
<p><span id="internal-source-marker_0.22729146138362422"></span><br /><em>Inimene.  Ta ohverdab oma tervise, et teenida raha. Siis kulutab ta raha, et  turgutada tervist. Ja muretsedes oma tuleviku pärast, ei suuda ta  nautida olevikulist; ta elab nagu ei tuleks tal kunagi surra ja seejärel  sureb, olemata kunagi päriselt elanud. (XIV dalai laama) </em><br /><span></span><br /><span>Tsiteeritu  oli praeguse dalai laama kuulus vastus küsimusele: “mis üllatab sind  inimeste juures kõige enam?” Alljärgnev mõtisklus hakatubki sellest,  kuidas pikamaajooksu võib kaasajal näha kui kapitalistliku askeetluse  vaimust sündinud tervisereligiooni üht sekti. Aga mitte ainult.</span><br /><span></span><br /><span>Jooksev  keha on kahtlemata problemaatiline. Ei ole midagi iseenesestmõistetavat  selles, et tervemõistuslik inimene kipub kolmekümnendatesse jõudes  endale pärast väsitavat tööpäeva jooksususse jalga sikutama, et treenida  (järjekordseks) maratoniks. Chris Shilling on võtnud kasutusele   termini  </span><em>body project</em><span>,  mis viitab sellele postmodernistlikule viisile kasutada  identiteediloomeks kehalisi manipulatsioone (kosmeetika, ilukirurgia,  jõusaal jne); inimese enda kehast saab projekt, mille kallal töötada.  Nõnda ka pikamaajooksu populaarsus on sedapidiselt käsitatav. </span></p>&#13;
<p><br /><span>Sattudes  tervislikku eluviisi õhutavas keskkonnas silmitsi sotsiaalsete  ootustega esitleda ennast ihaldusväärse kehana, jääb meil üle vaid  langetada otsus rasvkoest vabanemise viisi suhtes. Ehkki palju raha  omavad inimesed ei pea ennast selleks kuigivõrd liigutama, on  rikastelegi atraktiivseks muutunud üks loomulikumaid ja vähekulukamaid  sportlikke tegevusi - jooksmine. Muidugi saab iga tõsisem jooksusõber  varustada ennast küllaldaste rekvisiitidega nagu tipptasemel  spordiriietus, pulsikell või toidulisandid, et rõhutada oma kuulumist  jooksvate kehade subkultuuri. Teinekord koguni osta spordijooke ja  toidulisandeid, mis tõotavad suurendada treeningvõimekust, ent ometi  seda sagedasti ei tee (nt L-karnitiin või Q10). Või siis näiteks  varustada end maksimaalse pehmendusega jooksujalatsitega; kui aga  sedasorti jooksusussibisnesist hakkab mõtleval inimesel paha, on  võimalik peavooludiskursus vahetada alternatiivse vastu - </span><em>barefoot </em><span>jooksujalanõud  imiteerivad paljajalu jooksmise kogemust (maksavad ligikaudu sama palju  kui liigpehmendatud tooted, seda küll) ja näevad seksikad välja.</span><br /><span></span><br /><span>Võib  oletada, et hirmutav “turg” pole kuidagi saatanlikum kui inimloomus ise  ja Foucault järgi ei suuna mingi tsentraalne võim meid aju loputama: me  suudame seda teha täiesti ise, distsiplineerides ennast süsteemisiseste  reeglitega. Sellise distsipliini juurest jõuame kapitalistliku  askeesini. Näeme ju sageli, et oma keha tagant utsitava pikamaajooksja  kirg trenni teha väljub ühe korraliku tervisereligiooni põhimõttest  kasvatada endale terve ja haigusteta keha.    </span><br /><span>Treeningmahud  sarnaselt kui narkomaani doosid eskaleeruvad, vigastuste ilmnemine  paneb nördima. Et progressi mitte peatada, treenitakse teinekordki läbi  valu - milleks? Aga seepärast, et agara jooksusõbra enesepilt on  üks  habras asi. Treeningplaanid ulatuvad  kuudepikkuselt tulevikku ning juba  kujutletakse endid jooksmas sellest või teisest inimesest või  kellanäidust paremini ja kui unistusele veeretatakse kivi ette,  joostakse valu trotsides edasi.         </span><br /><span></span><br /><span>Kas  see on ainus viis treenida maratoniks? Kindlasti mitte. Kui jooksmist  on nimetatud “kolmandaks ruumiks” töö ja kodu vahel, siis see ruum on  erinevate võimaluste loov ruum.</span><br /><span>Sellesse  sisenedes tuleb kasuks hinnata oma keha jooksvana, mitte aga suruda  jooksuelamusi treeningust treeningusse numbrite keelde (jälgida alatasa  pulssi, keskmist kiirust, distantsi pikkust või aega). Me võime endiselt  oma kehaga piiride ligi kihutada, kuid seda tegevust ei peaks täitma  kapitalistlikust egomajandamisest pärit eesmärgistamine. Jooksev keha on  eriliste kogemuste allikaks ja jooksma asudes ei pruugi aimatagi,  millised võimalused avanema hakkavad. Ja selliselt me leiame enda seest  asju, mida otsidagi ei mõista. Aga kui põhiliseks sooviks on enesest  konstrueerida atraktiivne vitaalsuse fassaad ja jooksjate kogukonnas  olemisest sellele identiteedile toitu leida, siis jäävad teised ja hoopiski nauditavamad jooksmise  võimalused kasutamata.  </span><br /><span> </span><br /><span>Tulge aga, meil on uus diskursus. <a title="http://www.elujooks.net/" target="_blank" href="http://www.elujooks.net/">Elujoostes elusamaks</a>.</span><br /><span> </span></p> 