---
layout: post
date: 2020-05-1o 08:10:45 GMT
title: "barbaarne"
tags: "barbaarne spiegel"
---

On üsna barbaarne Arvo Pärdi "Für Alina" või "Spiegel im Spiegel" saatel kükke ja igast jalaviibutusi sooritada; 
või ka Hasso Krulli vahendatud Descola animistlikku ontoloogiat kummilinditreeningus sisse libistada. Enam siiski ei häbene, 
et kultuurikõrgustele auväärsemas, rodinlikus istumispoosis või muus kohasemas kehapraktikas sissepääsu ei ava.

Julmemad pühadusteotused on mantrade (mantra=kõnetegu minu anastavas tõlkes sanskriti keelest) kuritarvitamise vallast. 
Siin om kõik on sassi läinud, ei mingit rituaalset keha või koha puhastamist, ei mingit püha heli väärikat-hillitsetut väljutamist  - 
*vajrasattva* 100-silbilist mantrat ei sõnu ma üksnes omamisi, vaid mantrapomin kriiskub männimetsas lipates hooti 
pool-iseeneslikeks hüüatusteks. Ha HA HA HA HO! karjatan ma ja võtan järgmise kurvi, mille tagant paistab metsavaikust otsiv kepikõndija.

Pole palju aega selleni, mil mõned argisemad sundmõtted või tähendusetud vormelid nagu "kas oleme inimesed? - jaa!" või "jätku leiba - jätku tarvis!" jooksuteadvusesse end istutavad ja 
jaburust kruvides pika jooksuotse lõpuni pähe tuikama jäävad. 
