---
layout: post
date: 2019-05-05 18:40:00 GMT
title: "Mononukleoosi päevaraamat: 11"
menus: mononukleoos
---
**05.05.19**

Vahel olen külmetushaigustest üle saamiseks kasutanud fašistlikku trikki: kujustanud ennast selgelt piiritletud jooksuolendina, kelle riiki haigusel asja pole. Kontsentreeritud tahte varal olen jätkanud jooksmist ka siis kui viirus parasjagu närib ja mõttes mobiliseerinud kehaterviku pisipahalasi neutraliseerima.   
Mononukleoos ennast esimesel kahel-kolmel nädalal nõnda narritada ei lasknud, jõuvahekorrad olid muutunud; keegi oli mu vahvat mitokondrite armeed rüüstanud, iga napimgi jooksukord jättis õhtuks lahinguväljale hunnikute viisi korjuseid, mis suust ja ninast tuli välja tatistada. Lümfisõlmed tuikasid taolistest pyrrhoslikest võitudest.  

Täna hommikul siiski juba poolteist tundi tasapaksu Rehatse maastikukaitsealal. Hoidsin tempo rauge, hingamisse tõin “Ood rõõmule” rütmi ja mõtlesin lohutuseks endast kui superorganismist, kus seentega, bakteritega ja viirustega koos tuleb ühiselt hakkama saada, mitte asjatult okupeerida vähemuskultuure.  
Üks suur bakterpagulaste geto on muidugi soolestikus, sealne sümbiootiline koeksistents keharakkudega on paljuräägitud. Aga kaariese bakterite linnasid hävitaksime meeledi maatasa, seal hambaarst halastust ei tunne. Jooksjate varvastikus leiavad sagedamini kui muidu asu nii küüneseened kui bakteripopulatsioonid, kellede abil loomeinimesed juustugi kääritavad.  
  
Viirused on mitmeti meie rakutuuma DNA-s nii evolutsiooniliselt inimliigi lõikes (inimgenoomist olevat ~8% viiruste kingitud) kui üksiti konkreetse organismi juures päral.   
Seal näeme neid üldiselt parasiitidena, ehkki me ei mõista veel hinnata nende geenirikastuste heledamat külge, mida juba ka usinalt uuritakse.Iseäranis oleme retroviiruste viirusrühma poolt vormitud (endogeensed retroviirused e ERV-d, mis on sageli vaigistatud olekus, kuid täidavad ka regulatiivseid rolle) ja eriti aktiivselt toodetakse viiruslikke proteiine embrüogeneesi ajal. Üheks selliseks tuntumaks näiteks on platsenta moodustumusel võtmerolli mängiv viiruslikku päritolu proteiin Syncytin-1, mis korraldab toitainevahetust arenevale lootele ja võimaldab teda kaitsta ema immuunsüsteemi eest.
Nii et nii imetajate vivipaaria kui inimeseks kujunemise eest võime ehk viirustele tänulikud olla. Mõned teadustööd viitavad võimalusele, et tüvirakkude säilumist täiskasvanud organismis võivad utsitada viiruslikud geenid - tüvirakud olnuvat viirustele lihtsalt tõhusamad sõidukid kõikjaleulatuvaks paljunemiseks.

Ja et tärklist süsivesikuks taipame lõhkuda, tuleb retroviiruslikku päritolu seedeensüüm amülaasi toimest.  

Epstein-Barr on keerukas viirus, kelle repertuaaris on mitmeid selliseid ERV-klahve, milledel mängides autoimmuuntõbedena tuntud artriit ja skleroos avalduda võivad.  

Ukut hakkas hilisõhtul painama küsimus, et kuhu Pippa unenäopüüdja unenäod ikkagist viskab?
