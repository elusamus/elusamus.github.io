---
layout: post
date: 2019-04-30 18:40:00 GMT
title: "Mononukleoosi päevaraamat: 6"
menus: mononukleoos
---
**30.04.19**

*Tahab küll. Lagunemine, vaadake alles kuidas piits laksub. Pane jalatalla alla ka. Mis sa tahad Heideggerist, ise oled reservuaar. Ise peadki pidama ennast reservuaariks. Püha eman(tsip)eerumine. Ah, võta piits enda kätte, ma ise endale enam ei jaksa. Vaata ise, ma ei näe - kas ma tõesti lagunen, kas juba jalgadeski mädanen? Veel sügavam skisoanalüüs, enesesse laskumine ja miljonite avastamine seletaks kõik. Pean Eliade raamatu päikesekultuse osa Anti-Oidipusega kõrvuti panema ja sol(id)aarsusel laskma endast läbi jalutada. Päike kui silm, mis põrnitseb pärakusse. Alistu!*  

Uudised perearstilt: jah, mononukleoos. EBV viirus võib käivitada peremeesrakus geene aktiveerides autoimmuunhaigused nagu artriit ja luupus, inimene saab inimesele hundiks. Puruša purustatakse tükkideks ja temast luuakse uus maailm. Ainult et milline? 
Õhtul vajutaks keegi nagu raudse võru silmade ümber, silmad on eredat valgust kartvad, kuivad ja ei püsi lahti.  
Birgitil voolas silmaauku öösiti mäda, hommikul tuli üles saamiseks enne kohvirituaali silmadelt mädakoorik lahti loputada.  

Jant toiduga: kohe kui kõht täis söödud, hakkab kurk valutama, lümfisõlmed paisuma. Praegusel ajal panustan palju mesilaste suust läbikäinud kraamile: mesi, suir, taruvaigu tinktuur. Kui selle ogaõuna kurgust välja saaks ja hirmsast tahtmisest aina lesida jagu saaks, võiks jooksupausi nautida.  
Minu eilne mono-saavutus: sutike sörki pärast tööd, et bussi peale jõuda, kinkis õhtuks pisikisma ja rampväsinult voodisse vajumise.  
Ukupoisi juttu ei jaksanudki lugeda. Äti tunne on.
