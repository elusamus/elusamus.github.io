---
layout: post
date: '2019-06-11 18:40:00 GMT'
title: 'Mononukleoosi päevaraamat: 41'
menus: mononukleoos
published: true
---
**11.06.19**

Eilse Uroborose päeva lõpetasime perega koos T1 vaaterattal, tehtud sai 3 tiiru, Brahma, Višnu ja Shiva auks.  
India restoranis sõime enne tiirutamist kananuudleid ja *pulao*-d, mis maitsesid imehästi ja tõid keelele kunagised *pulao* ja *biryani* kogemused... ja ka toonase veidra Maggi kiirnuudlite trendi Indias. Vaid Boosti smuutide ostmisel tekkis meil väike konflikt - mulle need supersegud tervisreligiooni kiirampsudena ideoloogiliselt ei passi, kuid Birgit ostis ühe sellise mulle siiski. Eks tal ongi omajagu õigus selles, et kui ma tellin netist ashwagandha või astragalus juurikate pulbrit, siis teeb see supertervisliku hipster-esteetika mõttes peaaegu sama välja. Noh, tegelikult siiski mitte - kui ma ashwagandhat manustan, siis klopsin selle kibedavõitu segu ise kokku ja määran kasutuskonteksti, milles lasen taimsel adaptogeenil endale nii meditsiiniliselt kui mütoloogiliselt mõjuda. Boost aga istub lattega kõrvu nagu üks kannikas teisega ja seal toimub hoo pealt nautlev ampsamine. Tervis (või illusioon tervisest) kätte minutiga. Kunagi lugesin ühe turundatava tableti kohta, mis pidi laisemat sorti inimeses trennimotivatsiooni tekitama. Hiljem lugesin veel teadlaste ponnistustest, kes tahavad arendada veel kompleksemat tabletti, mis simuleeriks organismis aeroobse treeningu enese mitmekesiseid füsioloogilisi mõjusid. Läheb taas Harari kanti - tablett sisse ja nauding saab olema naudingu järel ja budistlik joga kannatuse olemuslikkusest saab ületatud. Ise ei pea enam midagi tahtma,
   
Kui eile jooksin 25K, siis täna hommikul jäi jalgu napid 14K. Õhtul lonkisin Liiapeksist alla Põhja-Kõrvemaa rabavust avastama.  
Tuli meelde matkatarkus number 1 (kunagi lapsena mustikal käies isa käest õpitud): sookail päästab sääskede eest.  
Parasjagu on just sookailu õitsemise, virvatulede aeg. Meenub mu lemmik Rein Marani lühifilm “Rabade vaikuses”, eriti Anne Maasik seal laulmas:
>  Soo see saadab sõnumida, sosisteleb soovisida, salasõnad sambla päälla, lause laia lauka päälla, sõsara mu sõtsekene, velleke mu vellekene, ära sina kanna kurja kaasas, ega vea viha ühes, kui sa soossa solisteles, mätta päälle mängisteled, soomätas see madala, sookailu see kadala, virvatuli viskab silma, sootuli ta kaast sajatab, kui on kurja kõndimassa, või on halba astumassa.  

Võtan Paukjärve ääres sääsevõrgu all suutäie sookailu ka hea uneuima jaoks.
