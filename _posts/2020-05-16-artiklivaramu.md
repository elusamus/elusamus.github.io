---
layout: post
title: Artiklivaramuga
date: '2020-05-16T08:40:00.001-07:00'
tags: artiklivaramu
published: true
---
Kuidas oleks elada riigis, kus avalikku teavet ei sünnitata mitte riigipalatite varjatuses, vaid otse meie silme all? 
Kodanikkond poleks siin pelgaks ämmaemandaks, kes vastsündinu esimeste hingetõmmete ja liigutuste uudishimulikuks tunnistajaks saab olla, vaid
aktiivseks kaasakõnelejaks teabe elukaarel, kus kvaliteetseks teabeks kasvamise konarusi saavad siluda kõik, kellel selleks silma. _Kus viga näed laita, seal tule ja aita!_ viisil koosloome on sellisena üks artiklivaramu pakutavatest võimalustest, mille potentsiaal - veel alles pakitsevas olekus, - 
õide puhkemiseks riigikehandi moodustava kodanik-kloroplastide päikeseküllast sekkumislusti vajab. 
Mõeldagu vaid, et seaduspügalatesse ja rakendusaktidesse saaks asjalikul viisil ettepanekuid teha nüüd mitte päris igaüks, vaid see, kes tõendatavasti selleks kompetentsi ja volitust omab?
Ja ettepanekud ise laotuksid kommentaariumina silme ees lahti selgemalgi viisil kui Talmudi kommentaarid Toorale.

Nüüg mõelgem sellele kui seadustes kohendusi tehakse ja muudatused põhjustavad omakorda muudatusvajadusi mitmetes riigiasutuste veebilehtede soppidesse peitunud avaliku teabe (käesolevas näites eelkõige: teave õiguste ja kohustuste osas) killukestes: **issanda ristike!** kes neid kilde kõik kokku lugeda mõistab? Mis oleks kui enne veel kui kõiki maapealseid probleeme lahendav singulaarne tehisintellekt säherduse koorma meie õlgadelt võtab, seostaksime masninloetavatena ise need teabekillud seaduspügalatega ja looksime mitte just agentse iseuueneva info, vaid esialgu lihtsa teavituste ja tööprotsesside süsteemi, et teabevaldajate konkreetsed sisuloojad teaksid üleliigse nuputamiseta, millist teabeartiklit just temal muuta tuleb. Sedasorti muudatusega kaasneks kui uut sorti iseenesestmõistetavusega see oluline imetegu, et uuendatud teabekild saab ühtlasi olema ka pusletükiks mõnes teises mosaiikses veebiportaalis, mis sama killu teises kontekstis või detailsuses kodanikeni viib.

Nüüd see mitmesse veebinäkku passiv infokild, kuna tema tähtsus sellevõrra veelgi suureneb, peab saama stilistiliselt ja mõtteselguselt lihvitud nõnda, et - näitena! - praeguses kirjutises vohavat ilukirjanduslikkust poleks kohitsetut asjatuks kantseliidiks; vägitükk, mida just igaüks ei mõista sooritada. 
Seetõttu on artiklivaramusse sisse ehitatud sisu-ja keeletoimetuse võimusuhted paratamatud ka ajal, mil igaüks tahaks omaga välja tulla ja paista.

Ja kui meid hakkavadki räsima COVID-19 seriaalsed tagasitulekulained või tabavad muud sorti kriisiolukorrad, siis on kvaliteetse ja omavahel koosvõimeliselt seostatud info (eelnevalt avaliku teabe ja teenuste ning avaandmete vahel linke luues) paiskamine erinevatesse kanalitesse (nii rakendused kui juturobotid) teema, mis vajaks hädasti automatiseerimist ajal, mil inimesed ise võiksid tegeleda siseilma ja lähisuhtega ning ennemini enese keha kui andmete käsikaudu liigutamisega.

Mis siis konkreetsemalt-tehniliselt on see artiklivaramu, mis hakkab toituma nii inimeste kui krattide tööpanustest?

- Git protokoll, mille introvertne Linus Torvalds leiutas selleks, et[tõhusalt kollaboreeruda koodiloojatega, kelledega eelistas samaaegselt distantsi hoida](https://www.ted.com/talks/linus_torvalds_the_mind_behind_linux?language=en); korraldab nii teabe versioneerimist kui andmevahetust
- [GitLab](https://about.gitlab.com/) - GitHubi sarnane koodihoidla, mida artiklivaramu kasutab sisuhoidjana ja kus nn koodi ülevaatuste asemel tehakse sisu ülevaatusi; suikuva võimekusena pürib ka aktiivseks nn _content delivery_ platvormiks, kus sisu tüüritakse edasi tema avaldamisekohtadesse
- nn _headless CMS_ ehk sisuhaldus, millel on pigemini jalad all kui nägu ees - sisule pea külge panek saab seetõttu olema ennemini nipsust väljavahetatav kunstnikutöö kui et kivisse raiutud taies.
