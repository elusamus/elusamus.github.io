---
layout: post
title: Artiklivaramuga
date: '2020-05-16T08:40:00.001-07:00'
tags: artiklivaramu
---
Kuidas oleks elada riigis, kus avalikku teavet ei sünnitata mitte riigipalatite varjatuses, vaid otse meie silme all? 
Kodanikkond poleks siin pelgaks ämmaemandaks, kes vastsündinu esimeste hingetõmmete ja liigutuste uudishimulikuks tunnistajaks saab olla, vaid
aktiivseks kaasakõnelejaks teabe elukaarel, kus kvaliteetseks teabeks kasvamise konarusi saavad siluda kõik, kellel selleks silma.   
*Kus viga näed laita, seal tule ja aita!* viisil koosloome on sellisena üks artiklivaramu pakutavatest võimalustest, mille potentsiaal - veel alles pakitsevas olekus, - 
õide puhkemiseks riigikehandi moodustava kodanik-kloroplastide päikeseküllast sekkumislusti vajab. 
Mõeldagu vaid, et seaduspügalatesse ja rakendusaktidesse saaks asjalikul viisil ettepanekuid teha nüüd mitte päris igaüks, vaid see, kes tõendatavasti selleks kompetentsi ja volitust omab?
Ja ettepanekud ise laotuksid kommentaariumina silme ees lahti nagu Talmudi kommentaarid Toorale.

Nüüg mõelgem sellele kui seadustes muudatusi tehakse ja muudatused põhjustavad omakorda muudatusvajadusi mitmetes riigiasutuste veebilehtede soppidesse
peitunud avaliku teabe (käesolevas näites eelkõige: teave õiguste ja kohustuste osas) killukestes: issanda ristike! kes neid kilde kõik kokku lugeda mõistab? Mis oleks kui enne veel kui kõiki maapealseid probleeme
lahendav singulaarsus säherduse koorma meie õlgadelt võtab, seostaksime need teabekillud seaduspügalatega ja looksime mitte just agentse iseuueneva info,
vaid esialgu lihtsa teavituste ja tööprotsesside süsteemi, et teabevaldajate konkreetsed sisuloojad teaksid üleliigse nuputamiseta, millist teabeartiklit
tal muuta tuleb. Selle muudatusega kaasneks kui uut sorti iseenesestmõistetavusega see imetegu, et uuendatud teabekild saab olema ühtlasi ka 
pusletükiks mõnes teises mosaiikses veebiportaalis, mis sama killu teises kontekstis või detailsuses kodanikeni viib.

Nüüd see mitmesse veebinäkku passiv infokild, kuna tema tähtsus sellevõrra veelgi suureneb, peab saama stilistiliselt ja mõtteselguselt lihvitud nõnda, 
et - näitena! - käesolevas kirjutises vohavat ilukirjanduslikkust poleks kohitsetut asjatuks kantseliidiks; vägitükk, mida just igaüks ei mõista 
sooritada. Seetõttu on artiklivaramusse sisse ehitatud sisu-ja keeletoimetuse võimusuhted paratamatud ka ajal, mil igaüks tahaks omaga välja tulla ja paista.

Mis siis konkreetsemalt-tehniliselt on see artiklivaramu, mis hakkab toituma nii inimeste kui krattide tööpanustest?


