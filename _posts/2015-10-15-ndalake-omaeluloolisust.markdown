---
layout: post
date: 2015-10-15 18:10:40 GMT
title: "Nädalake omaeluloolisust"
---
<p>See nädal on olnud karmivõitu. Parasjagu on mitmete tähtaegade 
periood doktorantuuris ja samaaegu on käsil (või jalus?) Valencia 
maratoniks (15. nov) valmistumise tulisemad nädalad, kus tuleb teha 
korralikku lõigutrenni ja samaaegu taastuda Tallinna maratoni (13.09), 
ekideni 10K (27.09) ja Tartu poolmaratoni (03.10) koormustest.</p><p>Möödunud
 nädalavahetusel pole päris hästi õnnestunud omaeluloolisuse aine raames
 nõutava loengute sisukokkuvõtete tegemine. Olin perega laupäev-pühapäev
 Loksal, käisin sel korra jooksmas ja ka Eve, Grisa ja Pippaga basseinis
 ja kokkuvõte tegemine jäi pooleli. Birgit oli osa ajast võtetel. Oli 
hea vaheldus, mõnus oli.<br></p><p>Esmaspäeval avastasin moodlest 
(e-õppe keskkond), et omaeluloolisuse aines on vaja ka seminariks ette 
valmistada ning lugeda läbi üks elulugu ning seda analüüsiv artikkel. 
Häirekellad hakkasid tõsisemalt kõlisema, sest lisaks sellele, et 
neljapäevaseks koolipäevaks oli mul selles aines kaks asja kukil, pidin 
kaks asja tegema ka Enn Kasaku aines (Teadusloo religioossetest aspektidest).
 Nimelt seminariks ette valmistavalt lugema läbi teksti “Klassikalise 
teaduse põhijooned” ja esitama kolm üldisemat materjaliga haakuvat 
küsimust. Ja siis veel oli - ning seegi tuli mulle moodles tuhlates 
uudisena, - neljapäevaks kella 16:00-ks tarvis esitada 2000-sõnaline 
referaat, mille teemaks valisin “Ruumi fenomenoloogia: Leibnitz ja 
Kant”. &nbsp;</p><p>Esmaspäeval tegin rahulikuma treenipäeva, kokku vast 15km
 rahulikku jooksu (laupäeval oli olnud 25km tõusvas tempos krossi). 
Teisipäeval ärkasin 6-st ja kirjutasin omaeluloolisuse loengute 
kokkuvõtted lõpuni (jätk esmaspäeva õhtule). Siis pärast 7-t hommikul 
(nagu iga teine päev), sörkisin tööle, küürisin dushi all end puhtaks ja
 lasin ajakaval oma peas neljapäevani joosta. Tundus, et võin isegi 
joonele saada! Töölt jooksin kohe Stromkale lõigutrenni (liiga karmiks 
ei läinud, tegin 3x3km +1km; ühes soojendustega 18km), .Pärast 
lõigutrenni asusin ma referaadi kallale. Palju oli Kanti “Puhta mõistuse
 kriitikas” sondeerimist, vähem Leibnitzi, sest tema hoiakud olid 
kuidagi võõramad. Kolmapäeva hommikul kella 6st lugesin elulugu, mis oli
 oma lakoonilises elulisuses päris haarav. Pärast alles avastasin, et 
täitsa juhuslikult oli selle kirjutanud ühe minu usuteaduskonna õppejõu 
ema! Kolmapäeva hommikul oli mul sõnelus Birgitiga Valka minemise 
teemal. Olin ise süüdi, sest olin kiire rütmi tõttu mingid infokillud 
ripakile jätnud...</p><p>Siis jälle kerge sörk tööle ja seal kella 17-ni
 geoinformaatikat. Pärast tööd 15km Stromka metsatukas maastikujooksu ja
 seejärel koju. Kasaku aines olin rühmatöö küsimused grupiliikmetele ära
 saatnud, kuid referaadi kallal pusisin sõnahaaval edasi. Kuid vaatasime
 Birgitiga koos Pealtvaatajat ja enne unne vajumist jõudsin vaid mõne 
mõtte referaadi tarvis välja koukida. Panin lootuse neljapäeva 
hommikule, kus ärkasin 5:30 ja tegelesin jälle poolteist tundi 
referaadiga. Siis oli juba vaja rongile minna, kus Kasaku aine tarvis 
sai suheldud ka rühmaliikmega, kelle vastusega üritasin omi vastuseid 
kompunnida, sain sellega pooleldi valmis ja saatsin temale 
korrigeerimiseks. Alles hiljem tüübiga (Indrek) rääkides selgus, et tal 
oli samuti hull nädal olnud ja pole kaks ööd eriti maganud. </p><p>Nojah,
 mina uhasin referaati vormistada, kobistasin viiteid kokku ja manasin 
teksti juurde. 1400 sõna... aga vaja oli 2000! Tartusse jõudsin 10:25, 
omaeluloolisuse aine hakkas 12:15. Marssisin kohe Ülikooli raamatukogu 
kohvikusse, kus vohmis kõhu riisi ja salatit täis ning võtsin ühe kohvi.
 Siis sain pea elulugude vahele pista kui mind teretas Liisa, kelle 
pulmas ma paar nädalat tagasi olin olnud. Pidin kahjuks ütlema, et mind 
peksab haiglane kiirus takka ja ta mõistis mind kohe. Ta isegi sai 
lapsehoidja armust antud ajast kodunt välja asju ajama ja mõistis, mida 
tähendab ajakitsikus. Elulugu analüüsivat artiklit ei jõudnud eriti 
lugeda, vaid paar &nbsp;märksõna toppisin kõrvade vahele, et oleks, mille 
põhjal seminaris juttu teha.</p><p>Jõudsin nüüd 1600 sõna kanti kui tuli
 tundi minna. Seal püüdsin seminari osas aktiivselt kaasa lüüa ja 
varjata oma vähest ettevalmistatust. Sattusin aga gruppi, kus oli 
teisigi, kelle relvastus piirdus mõne vilksamisi silmatud sõnakatke 
enesekindla kordamisega. Seminar selja taga, suundusin Ülikooli 
kohvikusse, kus sõin ära kõrvitsasupi ja selle kõrvale kohvi. Kuid 
internetiühendus vedas seal inetult alt ja kappasin kiiresti 
peahoonesse, kus hakkasin taas konstertreeritult tööle. Leibnitzi osas 
tegin eksikäigu, sest hakkasin süüvima tema “New Essays” kogumikku, kuid
 ruumi osas ei jäänud sealt suurt sõelale. Ei jäänud muud üle kui viia 
arutlus ruumist natuke fabuleerivamale tasandile: tõin sisse 20nda saj 
humanitaarteaduste ruumikäsitlustse skitseerimised ja sellega sai hea 
tüki tekstiruumi täis topitud. 1900 sõna ja 30 min aega (seminari 
alguseks pidi töö olema esitatud)! Umbkaudu 100 sõna lisandusid juba 
natuke lustlikumalt klaviatuuril klõbistades… </p><p>3 minutit enne 
tähtaega konvertisin teksti pdf-iks ja manustasin moodlesse. Tühjendasin
 põie ja sammusin topelt kergendustundega (Kasaku) ainesse. &nbsp;<br>Kes 
teab Enn Kasaku kõnelemislaadi, mis nõuab kuulajatelt kaasa töötamiseks 
intensiivseid mõtteprotsesse, sellel pole raske kujutleda, et mitu tundi
 järjest kõrgematel käikudel töötav aju võib lõpuks tühikäigule minna. 
Pingutasin kõvasti, et seda ei juhtuks ja küsimuste esitamise ja nendele
 vastamise seminariosa pidasin kuidagi adekvaatsena vastu. Pärast seda 
võtsin poest ühe Alexandri ja maapähkleid ning suundusin rongi peale. 
Nüüd siis kirjutangi seda ja hilisõhtuks (~22:30) olen Kalamajas tagasi.
 Homme varahommikul tuleb enne tööd vähemalt tunnine fartlek-treening 
teha ja pärast tööpäeva, kui olen politseist uue ID-kaardi ja passi 
kätte saanud, saab puhata. Sest järgmisel nädalal tuleb juba koormusi 
intensiivistada. </p>