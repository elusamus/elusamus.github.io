---
layout: post
date: 2019-07-12 18:40:00 GMT
title: "Mononukleoosi päevaraamat: 64"
menus: mononukleoos
---
**12.07.19**

Birgit õpib maastikuehitajaks, lapsehoolduspuhkuse järgne hüpe filmindusest ja 3D-effektidest  muldsemasse maailma. Nagu ütleks Haraway, realiseerimaks posthumanismi huumuslikku potentsiaali.  

Täna kohtusime korraks, mõlemad ikka veel Epstein-Barri viirusest roiutatud. Eile õhtul jagas Birgit mulle värsket linki Telegrami lehele, kuhu tõlgiti ühe vaimudelt tervisetarkusi vahendava Anthony Williami nägemus, kes EBV vägagi vägevaks olendiks kirjutab, kes kõigi haiguste hall kardinal on.  
Põgus googeldus annab terviseguru meetodi hõlpsalt kätte: pooletunnine telefonikõne maksab 500$ ja selle jooksul pakub William pärast hädalise ära kuulamist kõigile sama diagnoosi - neil toimetab kehas nimelt EBV viirus ja too põhjustabki misiganes vaevused, mida justsama kurdeti. 

Eks ta ole. EBV on kahtlemata viirustest kõige kangem, mida kogenud olen ja salamisi ta ju mu genoomis tõesti tukub, aga no tõesti, milline tervisetarkust täis vaim talle nt selle suhu sokutas: ta peitub mõnda tähtsasse elundisse, kõige sagedamini maksa ja/või põrna, kuhu on kogunenud elavhõbe ja muud toksiinid. Need mürgid on viiruse lemmiktoidud.
Teada on aga küll see, et EBV ei pruugi püsida B-lümfotsüütides, vaid võib siirduda näiteks ajurakkudesse, põhjustades *sclerosis multiplexi* (SM). Kaotades vähehaaval neuroneid ümbritsevat müeliinikihti, on SM üsna väetiks tegev autoimmuunhaigus. Ka kodumaisel wiki-lehel seisab: kuigi nende täpne roll pole seni veel selge, ollakse seisukohal, et enamik SM-i patsiente on nakatunud Epsteini-Barri viirusega.
EBV superantikangelaseks tegemine meenutab mulle kui ühe teise pisiolendi - mitokondri - teemat sügavuti uurisin ja siis tundus mullegi, et mitokondrite arvukad düsfunktsionaalsused varitsevad pea kõikide tervisejamade taga. Mitokondriaalsete haiguste uurimiseks on loodud arvukalt rahvusvahelisi organisatsioone: [United Mitochondrial Disease Foundation](https://www.umdf.org/), [Mito Foundation](https://www.mito.org.au/),  [Mitochondria Research Society](http://www.mitoresearch.org/), [Mitochondrial Medicine Society](http://www.mitosoc.org) etc. Huvitav mitokondajaid ühendav katusorganisatsioon on nt [MitoGlobal](https://www.mitoglobal.org/index.php/MitoGlobal_Societies), nende lehelt sattusin omakorda silmama meditsiinitehnika tootmisega tegelevat firmat “Oroboros Instruments”, mis oli logoks Uroborose võtnud ja selle olendi firma näokujundusse tõhusalt juurutanud:

Täna liigun Elujooksu 10-ndale sünnipäevale, Ida-Virumaale, Kurusse.
