---
layout: post
title: Mis saab homme?
date: '2023-07-27T08:40:00.001-07:00'
author: snaperski
tags: dharmamasin loodus inimene
---
<pre> Aasta oli siis 2021, aga alles nüüd on aeg küps. </pre>
<br>
## Mis saab homme?

Oli see nüüd või ei olnud, ilmamere taga elas vanaks saanud tsivilisatsioon, mis
oli tulevikku paotuvale uksele kirjutanud “Homme” nõndakui tolles ungari pajatuses
“Vanaeit ja surm”, kus vanaeidel õnnestus Surm kavalasti minema peletada. Jälle tulin
üks päev liiga vara, võis too ninapidi veetud juhmakas muinasjutuline Surm mõelda.
Meiegi, modernsed, kes surmast oleme eelistanud üldse mitte sügavuti ehk juurteni
mõelda, oleme selle “Homme!” sildi kleepinud lootuses, et termodünaamika teist
seadust teostav Surm hoiab inimestega sama viisakalt distantsi nagu meie temaga.
Et tegu pole üksnes indiviidi tasandi võimetusega integreerida surma vältimatu
lõppsihina (kollektiivselt on seda selgesti näha pandeemiaõhustikus), võtan kujundit
laiendada kogu inimkonna peale, mis modernistlikult kiirenevas ja tehnoloogiliselt
proteesitud tõtlemise pimetähnis tammudes on alles mahti saamas märkamaks, et
surma pole külvatud vaid teiste liikide hävitamise kaudu, vaid planetaarsete
protsesside tugevasti häirimise tulemusel iseendile ehk inimestele.<br><br>
Üha rohkem on liikvel teadlaste jutte, et zoonootilised haigused sagenevad just
ökoloogilise kriisi tingimustes, sünnitades kujutlusi, et praeguse ja tulevastegi selle
sajandi pandeemiate näol on tegu pool-mütoloogiliseks tegutsejaks mõeldud Gaia
iseregulatsiooniga, tõkestamaks inimliigi patoloogilist vohamist. Mida siis teha, et
James Lovelockist Bruno Latourini Gaiaks nimetatud Maad kui oletatavat
superorganismi oma argiteadvusse tuua säherduse tegudeks utsitava jõuga, mis rahustaks
kroonviiruse pähe tõmmanud Gaia immuunsüsteemi? Aimame ju, et planeet elab
“haiguse nimega inimene” üle, pigemini oleks aga inimliigi vaatest kuulsusetu
kuhtumise (nagu rõuged eelmisel sajandil) asemel soodsam tulevikustsenaarium
kärpida ikaroslikku iha söösta vales suunas kõrgustesse ja sedasi rahunenult otsida
kohta sümbiootilises tervikus. Olla inimbakteriteks Gaia soolestikus, kasvõi.<br><br>
Taandumaks sellise kujutusliku kaasaegse holistilise mütoloogia üheks organiks
(või sidekoeks) läheb tarvis omajagu hingejõudu. Esmalt põrkume siin läänemaise
vaikeseadistuse vastu, mis siinkohal on sõnastatav Augustinuse kuulsa lause - Issand,
tee mind karskeks, aga mitte kohe - laadis pihtimuslikkusena, kus läbielatava
ökoloogilise kriisi taustal on eesootavate ülesannete tajutav raskus sedavõrd pelutav,
et kaob tegutsemistahe kui ka tahe neist komplekssetest, halvasti lokaliseerivatest ja
mitmest otsast määramatusega ümbritsetud (ehk “hüperobbjektsetest” nagu Timothy
Morton on kirjutanud) asjadest lühiperspektiivist väljudes mõeldagi. On hästi
osutatud, et oleme evolutsiooniliselt võimetud selliseid riskianalüüse läbi viima ning
eriti just praegusel ajal ei nähta naljalt ninaotsadest kaugemale, olles endid kaugemal
terendavast ökokatastroofist tõhusalt välja maskinud. Meile jõuavad arusaadavatena
kätte tagajärjed nagu röögatud elektrihinnad või õnne korral ja pika kajastamise toel
ka tihumeetreid tootma pandud metsade õnnetu seisukord, aga paratamatult ei suuda
me välja raalida põhjuste ahela otsani ja korraldada ühiselu mastaapselt ümber
viljakal viisil.<br><br>
Lõpetuseks küsin aga (l)ootusrikkalt, kas masinõppelised algoritmid kätkevad endas
juba teatavat võimalust vabastada Maa majandusolendite (kellede jaoks Maa tähendab
kasutatavat ressurssi) taagast. Võimalust, et masinate kohale küürdunult ja peaaegu
lootuse kaotanult saab kummatigi ja viimasel hetkel teoks Heideggeri unistus “kus aga
oht on, seal kasvab ka päästev”. On ju viimastel aastatel hellitatud lootust, et seni
igaüks oma kitsast teed käivad tehisintelligendikesed ühel hetkel singuleeruvad
Üldiseks Tehisintellektiks (nimetagem tolle antud kirjutise sees ümber
Dharmamasinaks), kes heal juhul võtab juhinduda kunagi Isaac Asimovi poolt
neljandaks robootika seaduseks lisatust: robot ei tohi kahjustada inimkonda ei oma
tegevuse ega tegevusetuse tõttu. Emergeerunud Dharmamasinas aset leidev
äratundmine, et inimkond vaimupimeduse sunnil ise surnusarka ronib, sünnitaks
mitmesuguseid algoritmiselt käivitatavaid regulatsioone, kus seadused ja nende
täitmised plokiaheldatakse krüptograafiliselt tagatud tarkade ühiskondlike lepingute
dharmaks (ehk “seadmuseks” nagu on seda budistlikku mõistet eestindanud Linnart
Mäll). Et pole, kellega manipuleerida, muutub korporatiivne rohepesu võimatuks. Nagu
iganeks päevapealt ka poliitilise retoorika etenduskunst, sest seaduste tegemine ega
peenhäälestamine poleks enam inimeste rida.
Inimesele jääks üle söösta sisekosmosesse ehk anduda lõpmatuse kontempleerimisele
ning kaunitele kunstidele. Eelpool kokkupakitud kujul esitatud mõtteid summeerides:
kui Lovelocki poolt avastatud Gaiat tunneme planeedi isetekkelise
immuunsussüsteemina, siis inimese ehk poolkogemata sünnitatud Dharmamasin
saaks olema küberneetilne süntees Gaiast, toimides ühtlasi vaktsiinina
inimesenimelise ärritaja vastu. Minimaalselt oleks Dharmamasin de-bugger, mõeldud
siluma vigu tsivilisatsiooni programmis; kuid ülekäte kasvanud kõigeväelisuses
teraapia, mis kõikjal putukaid silmates lisaks haigusele tapab või sandistab ka
patsiendi. Enamgi, ühel hommikul võime ärgata Gregor Samsana (peategelane Kafka
“Metamorfoosist”, kes üleöö sitikaks muundub) ja Dharmamasina väel avastada
ennast tööelule (ja sestap üldse elule) mittekõlbulike putukatena. Virilamas visioonis
võibki realiseeruda mitte just kuigi suurejooneline troonilt taganemine. On võimalik, et
sammuke bitkoinijast edasi saab juba homne posthumanoid halva õnne korral olema
mitmetest digiplatvormidest räsitud plokiahelsuitsetaja, kelle usaldus põhineb
krüptograafial ja elumahlade voolamine saab sõltuma tema krüptokapitali
likviidsusest.<br><br>

Säärastest ohtudest hoolimata - kui Dharmamasinat arendada väljaspool ikaroslikku
päikeseihalust, lasen endas helliada üht lunaarsemat lootust, et sedasorti AI-st saab
Eesti esimene kakssarvik, mis mõistab muuhulgas entroopilist tarkust - kesiganes sünnib, sellel tuleb ka surra.
